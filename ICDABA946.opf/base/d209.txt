/ /sarbatathAgatAnAMgatyekamahAmargowatsanasUtraratnasyottamaparaMparasyabimokShapustakaprathamAnggurbAryebhoTauHprakriyAbiharatisma/// /de bzhin gshegs pa thams cad kyi bgrod
pa gcig pa'i lam chen gsung ngag rin po che'i bla ma brgyud pa'i rnam thar glegs bam dang po las bla ma 'phags bod kyi lo rgyus bzhugs//

/ /namaHAryadeshasyapaTukasiddhakashtsaparitsUDamaNyekabhaTTArAkAnubhAwabalayomaheshwarashrImAMsanggurutsAdwayapAdayoH /// /'phags pa'i yul gyi mkhas pa dang grub pa yongs
kyi gtsug gi nor bu gcig pu rje btsun mthu stobs kyi dbang phyug chen po dang gnyis su med pa'i dpal ldan bla ma dam pa'i zhabs la phyag 'tshal lo//

//rAdzyaHprahItwalakShmInalademUlAssarbbAstiwAtsanasyaprabhawaMsenAnggaÂ¿nthaMnitodadheHpAramitassarbopadhyAyadharmmapAlasthanabIrAgraH/// /rgyal srid spangs nas dpal ldan na
landAr//gzhi kun yod smra'i sde las rab tu byung //gzhung lugs rgya mtsho'i pha rol son gyur pa//kun gyi mkhan po gnas brtan chos skyong mchog

sgrub la brtson tshe mtshan gcig bdag med mas// /snyan brgyud bzhis gdams de tshe sa drug mnan//de nyid brten nas dman rnams bsgral ba'i phyir//nyid kyis birWar zhal bzhes
grong du gshegs//ganggA ldog cing gdug can rgyal po btul/ /nyi ma bzung zhing yul khams bco brgyad kyi/ /myos byed gsol yang myos min ling ga bkas/ /gtum mo bcom zhing smin
drug bu yang btul/ /de ltar 'gro ba'i don ni mdzad nas kyang / /rdo rje sku gsung thugs dang dbyer med gyur/ /rje btsun dpal ldan chos skyong birWa pa/ /rtag tu gzhan
don mdzad la mgos phyag 'tshal/ /'di'i lo rgyus ni/ rnal 'byor gyi dbang phyug birWa pa zhes bya ba 'di rgyal po'i rigs rgyal srid spangs pa cig yin pa la/ dpal nA lendra
na spyir sde pa bzhi yod pa las/ gzhi thams cad yod par smra ba'i sde pa mkhan po dharma mi tra zhes bya ba'am/ rnam par rgyal ba'i lha zhes bya ba las rab tu byung ste/
mtshan yang shrI dharma pA la zhes bya bar btags/ mkhan po de nyid kyis 'khor lo bde mchog gi gdams ngag kyang gnang / spyir yang rang dang gzhan gyi grub pa'i mtha' rgya
mtsho'i pha rol tu son par gyur to/ /de nas mkhan po de 'das pa dang / dpal nA lendra'i gtsug lag khang gi paNDi ta thams cad kyi mkhan po chen por gyur to/ /de ltar gyur
kyang rang nyid kyis bsgrub pa ni 'khor lo bde mchog gi rnal 'byor pa yin la/ sgrub pa yun ring du mdzad kyang rtags sam dngos grub tu nges pa gang yang ma thob la/ slar
mi 'tsham pa du ma byung nas thugs mug ste/ da phan chad chos rtsom pa dang / 'chad pa dang dge 'dun gyi bya ba las yi dam lha'i sgrub pa mi byed do zhes dam bcas nas/
dpyid zla ra ba sa ga'i nyi shu gnyis kyi nub mor phreng ba 'chag khang du bsgyur nas ci bder gnas so/ /de'i nub mo rmi lam du bdag med ma tha mal pa'i bud med sngon mo'i
gzugs su

byon te/ rigs kyi bu tshul bzhin ma yin pa'i spyod pa de lta bu byed pa ma legs pas phreng ba longs la dri bzang po'i chus khrus la/ bshags sdom legs par gyis la sgrub pa tshul
bzhin du gyis shig /khyod kyis las bsags pa'i lha nga yin pas ngas byin gyis brlab kyi khyod kyis dngos grub myur du thob par 'gyur ro zhes gsungs nas mi snang bar gshegs
so/ /de nas mnal sad de 'gyod pa skyes pa dang / sang nyi shu gsum gyi nyin mo phreng ba blangs te lung bstan pa bzhin byas pa dang / de'i nub mor sprul pa'i sku ye
shes kyi snang ba lha mo bco lnga'i dkyil 'khor gyi rnam par byon te dbang bzhi rdzogs par bskur bas sa dang po mthong ba'i lam gyi ye shes skyes/ de bzhin du zhag bdun
gyi mthar nyi shu dgur song ba'i nub mor sa drug gi rtogs pa byung ngo / /de ltar dbang bzhi rdzogs par bskur bas dbang gi chu bo ma nub/ sa dang po nas sa drug pa tshun
chad kyi rtogs pa skyes pa dang / byin rlabs kyi rgyud ma chad/ sngar gyi rtags sam dngos grub tu tshor ba'i nges pa gang yang ma byung la/ mi 'tsham pa du ma byung bas thugs
mug pa de ting nge 'dzin gyi drod rtags yin par 'dug pa la nga sngar dam pa'i gsung gis ma brgyan pas der ngo ma shes pa de da legs par rtogs pas na gdams ngag gi sarga
ma log ste/ da ni yang dag par rdzogs pa'i sangs rgyas dang rtogs pa mnyam pa'i nges shes khyad par can skyes pas mos gus kyi bsam pa tshim par nus pa ste/ snyan brgyud
bzhis byin gyis brlabs shing / snyan brgyud bzhis gdams pa'o/ /de ltar rtogs pa de skyong zhing rang gi brang khang na bzhugs pa na rim gyis sha dang chang khyer te 'gro
ba yang mthong nas sgo gsing na yar bltas pas/ la las bud med bco lnga dang lhan cig gnas par mthong / la las brgyad dang lhan cig gnas par mthong / 'ga' zhig gis mar
me 'bar ba bco lngar mthong / la las

mar me 'bar ba brgyad dang lhan cig gnas par mthong ste kun the tshom du gyur to/ /de ltar gyur kyang kun gyi mkhan po chen po yin pas gleng ba dang dbyung bar ma nus so/ /de'i
tshe bstan pa la smod pa'i nyes pa spang ba'i don du bdag nyid ngan par khas blang bar bzhed nas/ rang gi brang khang nas 'thon nas chos gos dang lhung bzed la sogs
pa dkon mchog gi spyan sngar mchod pa phul te gcer bu a me birWa zhes brjod cing ha der byon te/ me tog 'tshong ba rnams las bslangs nas phreng ba brgyus te mgo la btags/
lo ma dang / la phug 'tshong ba rnams las bslangs nas la la khar bcug /la la lag pas tshags byas so/ /de nas chang 'tshong ma dang smad 'tshong ma'i khyim du yang byon pas
mi thams cad ha las par gyur nas/ rnga dang 'khar rnga brdungs te gnas nas phyung zhing slar 'ong du mi gzhug pa'i nang khrims bcas so/ /de'i tshe glu blangs pa ni gud
du shes par bya'o/ /de nas sangs rgyas kyi bstan pa la phan par bya ba'i phyir dang / 'jig rten pa rnams mi mos pa bzlog par bya ba'i phyir dang / bdag nyid ngan par khas
blangs nas ngan pa'i rtags gdon par bya ba'i phyir wA rA Na sIr 'gro ba'i lam ganggA'i drung du byon nas nga ngan pa yin na khyod kyis lam byin cig ces brjod pas chu bo
mar song ba dang yar log pa'i mtshams su lam byung ngo / /de'i tshe glu blangs pas dge 'dun gyis grub pa thob par shes nas zhabs la 'ju ba la sogs pas bzod par gsol ba dang
/ bzhugs par zhu ba phul bas/ bzod par gnang zhing bzhugs par ma gnang nas/ wA rA Na sI'i nags gseb tu gos la sogs pa dang bral bar yun ring du bzhugs pas nyi lhags kyis
khyer nas shin tu 'jigs par gyur nas/ la la mu stegs pa'i rnal 'byor pa yin zer/ la la sangs rgyas pa'i rnal 'byor pa yin zer ro/ /de'i tshe rgyal po na re/ 'di mu stegs
pa yin na 'o brgyal bas nang du spyan drang dgos/

sangs rgyas pa yin na wA rA Na sIr gnod pa skyel nyen yod pas bskrad dgos pas rtogs shig zer nas kun rtog tu bcug pas ma rtogs nas/ rgyal po'i drung du khrid la shog zer te
khrid nas 'ongs pa'i lam du 'bu dang / phye ma leb la sogs pa'i srog chags mang po khar bcug kyang mi rnams ngan pa ngan pa zer/ kha nas spur bas kyang de skad zer bas/
slob dpon gyis srog chags mang po bsad kyang ngan pa ngan pa zer/ srog chags mang po gsos kyang ngan pa ngan pa zhes/ bdag gi spyod pa ji ltar bya ba ma shes so zhes gsungs
te/ rgyal po'i drung du byon pa dang / rgyal pos gang yin yang dang yang du dris pas/ lan ci yang ma byung bas/ rgyal po na re/ 'di la dbang phyug chen po'i yon tan nam
rtags gang yang mi 'dug pas/ rkang lag lcags sgrog gis sdoms la chu la skyur cig zer nas/ de ltar byas te bskyur bas yang rgyal po'i drung du byung / yang dang yang du
de ltar byas pas log gin byung ste/ de lta bu'i spyod pas 'gro ba rnams rdo rje'i theg pa la bkod do/ /de nas lho phyogs su bi me sa ra 'dul du gshegs pa'i lam khar ganggA'i
'gram du byon te ko mkhan la sgrol zhes gsungs pas/ rngan pa slongs zer bas/ khyod tshim par bya ba'i zhes gsungs te/ chu bo 'di don du gnyer ba yod dam med ces dris
pas/ 'di res che bar don du gnyer/ res chung bar don du gnyer bas chung bar 'dod ces brjod do/ /de nas slob dpon gyis khyod la chu bo rang sbyin gsungs nas sdigs mdzub mdzad
nas chu bo gyen la log pas/ de'i tshe ganggA'i 'gram na rtswa khyim pa mang po yod pa de rnams nub la khad par song bas thams cad 'jigs shing skrag par gyur te/ ko mkhan
gyis 'dis byas zhes brjod pas thams cad skrag nas la las ni nor bu/ la las ni gser/ la las ni dngul/ la las ni ba lang / la las ni 'bru/ la las ni me tog gi phreng ba
phul zhing

gsol ba btab bo/ /de nas se gol gtogs pas chu bo sngar bzhin babs te de'i tshe yang glu blangs so/ /rdzas rnams ko mkhan la byin pas ma 'dod par bor nas zhabs la 'jus nas rjes
su gzung bar zhus pas gnang ste phyi bzhin 'brangs so/ /rdzas ni rtswa khyim pa rnams rang rang gis longs spyad do/ /de nas lho phyogs bi me sa ra dang nye ba'i gnas
DA ki nI ta pa zhes bya bar chang 'tshong ma zhig gi khyim du byon nas dpon g.yog gnyis kyis chang nyo byas pas/ rin ci yod zer nas nged ngoms par gyis dang khyod ci 'dod
pa sbyin gyi gsungs pas yid ma ches te ji tsam na ster zhes dris pas/ nyi grib kyi mtshams su ri mo re mdzad nas 'di song ma thag khyod la sbyin no zhes gsungs te/ nyi ma
rting par bcug nas chang rnams zad pa dang rin slongs byas pas da dung nyi ma ma song gsungs/ de bzhin du yul khams bco brgyad kyi chang zad par gsol lo/ /de'i tshe rgyal
po'i dbyu gu dang chu tshod la sogs pa'i rtsis thams cad kyang 'khrugs/ mi rnams kyang gnyid kyis ra ro ba lta bur gyur/ de nas rgyal pos rnal 'byor pas nus pa bstan par
thos nas nyi ma gtang bar zhus pas/ nga la chang rin med gsungs te rgyal pos chang 'tshong ma rnams la chang rim byin pa dang mtshan phyed du gyur to/ /de'i tshe glu blangs
te grags pa nyi ma dang mnyam par gyur to/ /de nas lho phyogs bi me sa ra zhes bya bar dbang phyug chen po'i lingga 'jim pa las byas pa yod/ de'i gnas na ral pa can
lnga brgya yod pa'i yul de dag thams cad phyi rol pa yin pas/ de rnams sangs rgyas kyi bstan pa la gzud par bzhed nas der byon te de'i rgyal po la legs par sbyar ba'i skad
kyis bstod sgra mang po btang bas rgyal po mnyes pas/ ral pa can lnga brgya'i dpon du bcug nas mchod gnas byas te rang gi sgrub pa snying por mdzad cing bzhugs pa'i tshe
slob dpon gyis brgyad stong pa'i pusti la me tog gi phreng ba phul ba dang phyag

byed kyi/ dbang phyug chen po'i lha rten la phyag ma byas pas mi thams cad the tshom du gyur te rgyal po la smras pas/ ral pa can lnga brgya'i dpon yin pa legs par sbyar ba'i
skad la shin tu mkhas pa cig lha rten la phyag mi byed pa mi srid pas khyed rang phrag dog byed pa yin te 'ong zer nas ma nyan/ de nas yang dang yang du bsnyad pas rgyal
po the tshom du gyur te/ mchod gnas rnams spyan drangs nas thams cad lha rten la phyag byed dgos zer nas gzhan rnams kyis phyag byas pas slob dpon pusti la phyag byed
kyin 'dug pas/ rgyal pos lha rten la phyag gyis byas pas/ ngas 'di la phyag byar mi btub ste lha 'dis bdag gi phyag mi thub ces gsungs pas/ rgyal po na re 'di 'dod pa'i khams
na che ba yin pas phyag 'tshol zer/ de nas lha rten la rgyal po sdig can gyis bdag la mi 'tshal ba'i dbang med kyi lha khyod bzod par bzhes shig ces brjod/ de thal mo
g.yas pa dpral bar bzhag nas/ na mo buddha ya zhes brjod pas lha rten sum cha yan chad gas/ mgrin par bzhag nas/ na mo dharmA yas sum gnyis yan chad gas/ snying gar bzhag
nas/ na mo saM ghA yas thams cad gas/ der phyogs bzhi nas phyag byas pas lha tshal ba bzhir gas so/ /de nas rgyal po 'khor dang bcas pa shin tu skrag par gyur nas zhabs
la 'jus te slar gso bar gsol ba btab pas/ phyag gis lingga bsdus te spyi bor thugs rje chen po'i sku rdo las byas pa'i nag po zhig bzhag nas/ 'di la phyag dang mchod pa
dang bskor ba gyis shig /gal te thugs rje chen po'i sku 'di bsal ba'am phyag dang mchod pa ma byas na lha rten 'jig par 'gyur ro zhes bsgos nas lho phyogs su gshegs pa dang
/ der bzhud pa'i dus su ral pa can rnams kyi nang nas gcig phyir 'brangs pa slob dpon nag po pa'o/ /der bzhud pa'i lam na phyi rol pa'i lha rten

yod pa thams cad kyang birWa pas bshig gis dogs nas rang rang gi lha rten gyi spyi bor sangs rgyas kyi sku dang mchod rten la sogs pa bzhag go /de la gzigs pas rang gi ming
gis kyang sangs rgyas kyi bstan pa la bya ba byas par yang dgongs so/ /de nas lho phyogs kyi rgyud de nyid na ljon dmar las byas pa'i dbang phyug chen po'i rten taM pa pra
ti ma bya ba cig la ma he brgya phrag re tsam bsad cing mchod pa byed pa cig yod pa de'i rkang pa la rdog pa gcig brgyab nas phar 'dong gsungs pas de langs te phyi la
khrid pa dang / mu stegs pa rnams skrag ste gsol ba btab pa dang / slob dpon gyis ma he mi gsod par 'bras chan la sogs pas mchod pa byed na gzhag gi /de ltar mi byed na mi
'jog gsungs pas/ de ltar khas blangs te sngar gyi sar bzhag go /de nas shar phyogs suu sa ha dza de wI zhes bya ba rang byung gi tri shU la dang / lha mo tsanti ka'i rang
byung gi rdo sku yod pa la phyi rol pa'i rnal 'byor ma rnams kyis mi der khrid pas rang byung gi tri shU la lkog ma la zug nas 'chi/ de'i sha las tshogs kyi 'khor lo byed
pa yod pa de'i sar slob dpon dpon g.yog gsum gyis byon pa dang / rnal 'byor ma rnams za bar 'dod nas tshogs khang gi nang du bos pas slob dpon gyis g.yog po gnyis la
dbugs phyir rgyur ma gzhug par nang du sdoms la sdod cig gsungs nas/ slob dpon nyid nang du byon pa dang / rnal 'byor ma de rnams na re/ khyod kyi grogs po gnyis po gar song
zer/ phyi rol na 'dug gsungs pas/ tshur khug zer/ de khyed rang khug gsungs pas/ khong gi bos pas kyang skad med 'dzug gu sug byas pa'i shul na chur dbugs ngan su su/
dri chen 'bur 'bur byung bas 'di rul nas 'dug zer log pa dang / tri shU'u la de 'dar yed yed 'dug pa dang / slob dpon gyis thal mo cig brdabs pas de phye mar sil gyis song
ngo / /de nas lha mo tsanti ka'i sku de par par 'dug pa la spyi bor thal mo

cig brgyab ste mgo bo snying ga'i bar du bcings/ rna ba nas bzung nas spyi bor mchod rten zhig bzhag ste rnal 'byor ma rnams kyang brgyal bar gyur to/ /de nas brgyal ba sangs
pa dang / rnal 'byor ma rnams na re/ khyed nang pa sangs rgyas pa snying rje che ba yin na 'di lta bu byed pa zer ba la/ sems can bsad pa'i sha dang khrag dron mos mchod
pa ma byed byas pas/ de rnams kyis slob dpon gyi zhabs la phyag 'tshal zhing skyabs su song nas sangs rgyas pa'i rnal 'byor mar gyur to/ /de'i tshe ko mkhan de rgyud byin
gyis brlabs shing gdams ngag rdzogs par bstan nas bdag nyid dang nus pa mnyam par gyur nas/ shar phyogs su mu stegs kyi rgyal po de ha ra zhes bya ba 'dul du btang ngo
/ /de'i tshe grub thob chen po nus pa mthar thug par grags so/ /lho phyogs nas 'ongs pa'i ral pa can zhig phyir 'brangs nas 'ongs pa de dang slob dpon dpon g.yog gnyis
kyis khar sa pa Nir byon nas bskor ba mang du mdzad de/ dang po rab tu byung ba nas bzung nas sa ha dza de wI btul ba'i bar du ngas 'di lta bu byas zhes thugs rje chen po'i
spyan sngar sangs rgyas kyi bstan pa la bya ba byas pa'i rtogs pa phul ba dang / rigs kyi bu khyod kyi nus pas ni ri rab kyang thal bar rlog par nus kyi/ sems can las
sna tshogs pa yin pas sangs rgyas kyis kyang gdul bar dka' ba'i phyir khyod kyis sems can la gnod pa 'di lta bu ma byed par snying rje chen po skyed cig gsung ngo / /de nas
slob dpon gyis gzhan mi byed/ nub phyogs na so ba nA tha na rang byung gi rdo la dbang phyug chen po'i lingga yod pa de la dus re la ra dang ma he stong phrag re re bsad
nas mchod pa byed pas sems can de rnams kyi srog bskyab pa'i phyir de 'dul/ de nas thugs rje chen po'i bka' bzhin bgyid do zhes brjod pas/ 'o na rten ma bshigs par thabs
la mkhas pas thul gsungs nas/ dpon

g.yog gnyis sangs rgyas kyi rten mang po la phyag dang bskor ba mdzad de nub phyogs su byon pa dang / dbang phyug gis slob dpon byon par shes te bram ze gnyis khri snyan sA
le'i pags pa gnyis kyis smad dkris/ tshangs rtags rtswa ku sha rna ba'i gong du gzir te sdun bsur 'ongs pa dang phrad do/ /de nas bram zes lam bkag nas rnal 'byor pa gar
'gro zer/ so ba nA tha brlag par byed du 'gro gsungs pas/ khyed nang pa sangs rgyas pa snying rje dang ldan pa yin na gnod pa byas nas ci byed zer/ de nyid kyi phyir 'gro
ba yin te/ de la dus re la ma he stong phrag re tsam gsod pas de dag gi srog bskyab par bya ba'i phyir brlag par byed do zhes gsungs pas/ de 'jig rten pa'i lha shin tu
che ba yin pas de ltar cang nus sam zer te/ mngon du 'gyur gyi gsungs pas/ shar phyogs su song nas med zer/ gling bzhi gang du song yang rung / tshangs pa'i 'jig rten du
song yang kho bo 'gro ste brlag par byed ces gsungs so/ /de nas rang gzugs bstan te slob dpon gyi zhabs la phyag 'tshal nas/ de nyid bdag yin pas khyed ci gsung ba bzhin
byed do zer/ slob dpon gyis dang po sangs rgyas kyi sku bzhugs pa'i lha khang zhig byas te de'i 'og tu nga'i gzugs byas te dge 'dun brgya phrag gcig gis 'tsho ba sbyor ba
dang mchod pa byed pa'i dus su dang po sangs rgyas kyi sku la/ de nas nga'i gzugs la mchod pa byas te/ de nas khyod rang gi rten la 'bras chan dang 'khur ba'i mchod pas
tshim par byed na khyod brlag par mi byed/ de ltar mi byed na khyod brlag par byed gsungs pas/ de ltar khas blangs te des kyang so ba nA tha gnas kyi bar du de nyid du kho'i
mchod pa bzhes shing bzhugs par zhus so/ /slob ma de bdag nyid dang rtogs pa cung zad ma mnyam pa mnyam par rgyud byin gyis brlabs nas rdo rje'i tshig rkang gnang ste/
shar phyogs su song la rdo rje theg pa'i sgo nas sems

can la phan gdags par gyis shig ces gsungs nas btang ngo / /slob dpon gyis so ba nA thar de bzhin du bya ba byas te 'dzam bu'i gling du brtul zhugs kyi spyod pa byed 'phro
re zhig cung zad bcad de gzugs de nyid la thim kyang zer te gzugs ma yin te slob dpon nyid yin yang zer te/ da lta yang de na bzhugs te ji srid nyi zla gnas kyi bar du bzhugs
so zhes grags pa dang / kha cig na re rgya gar dbus kyi bi ro pa zhes bya ba'i ming gis glang po che nyi ma 'char ba zhes bya ba btul te rtsod pa'i dus su sems can la
phan 'dogs so/ /nga yang ba mi sa ra sdud pa la khor cig byon zhes zer ro/ /de lta bu'i rnal 'byor gyi dbang phyug birWa pas brtul zhugs kyi sgo nas sangs rgyas kyi bstan
pa rgyas te mu stegs kyi ming med par byas so/ /de la sprul pa'i sku ye shes kyi mkha' 'gro ma lha mo bco lngas dngos su dbang gi chu bo ma nub pa la sogs pa gong du smos
pa bzhin du snyan brgyud bzhis byin gyis brlabs shing gdams/ de bzhin du sbyar te des shar phyogs kyi nag po pa la/ des yul dbus kyi rnal 'byor pa chen po Da ma ru pa
la/ des a wa dhu tI pa zhes bya ba gnyis spangs kyi spyod pa mdzad pa de la/ des shar phyogs kyi rgyal po'i rigs yi ge pa kA ya sta pa'i rigs bskyed rim cung zad brtan pa
sprul sku 'ga' mthong ba/ rdo rje dril bu nam mkha' la 'jog nus shing grong 'jug dang 'pho ba la thogs pa med par nus pa mngon du mdzad pa de'i mtshan ni kA yasta pa ga
ya dha ra'o/ /des rje btsun mi bskyod rdo rje la/ des zhe sdang rdo rje la/ des rol pa'i rdo rje la/ des mi bskyod rdo rje sa skya pa chen po la snyan brgyud bzhis byin
gyis brlabs shing snyan brgyud bzhis gdams pa'o/ /rnal 'byor gyi dbang phyug grags pa rgyal mtshan gyis dag par byas pa'o// //saM ghi pha la birWa ni bi ra tsa yu/ sa Da
haM kaM pI lla'i birWa ni ka yu/ ni ma la tsitta gaM bhi ra ga ru pa/ a i ya sa bi ru pa bA hu bi ra na ni/ pha li be bha ma sar

sa ta si ya a yitta/ su ra bi bha wi birWa a titta bhandha/ u pa la ha ra yi na tshu ba yi pa na/ a i ya ba bi ru pa bA hu bir na ni/ sa ri la gangga bha ta sta i ru tha/ utpa
la ha ra yi na tshu ba yi pa ni/ ni ma la tsitta gaM bhi re ga ru la/ a i ya sa bi ru pa bA hu bi ra na ni/ lo lI i mamma bi ma ka ra danta/ lo lI'i sunti ni ma ka ra
danta/ do ka ri a tshe'i A di tya bandha/ utpa la ha yi na tshu ba yi pa ni/ dge 'dun gyis bzang po yin nam ma yin ma brtags par/ /rnga brdungs 'khar rnga brdungs nas ngan
pa sgyu can zhes bstan pa/ /nga yi dri ma med pa'i sems ni zla ba lta bur rtogs dka' ba/ /des na birWa rig pa mang po can no/ /'jigs pa'i dbang po bkas nas gdan dang 'jigs
par byed cing / /birWa chang 'thung nyi ma rting par 'dzud par byed pa/ /de ni utpal blangs nas chu yis ma gos pa/ /des na birWa rig pa mang po can no/ /ganggA bkag
nas rgyun las bzlog ste 'bab/ /utpal bton nas chu yis ma gos pa/ /dri med sems ni zab mo rtogs par dka'/ /des ni birWa rig pa mang po can/ /'jig rten 'jig rten mun par ma
byed dang / /'jig rten chang la the tshom ma byed dang / /dges na yid kyis nyi ma rteng par 'dzud/ /utpal blangs nas chu yis ma gos pa/ /i thi// //

